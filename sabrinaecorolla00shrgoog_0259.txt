SABRINAE COROLLA.

Satanae Militia.

Protenus ad lituum strepitus mixtosqve tubarum
Grande iubet tolli signum: qvo munere celsus
Fungitur Azazel‚ proprioque superbit honore.
Nec mora qvin hasta regale insigne corusca
Arduus expandens effundat in aetheris auras,
Non aliter qvam qvom diro micat omine sidus,
lntextum gemmis rutiliqve nitoribus auri

Hinc illinc, scutisqve deum caeliqve tropaeis.
Martius interea sonitus crebrescit et aeris
Clangor: eo strepitu clamorem exercitus omnis
Excitat infandum, qvo infernae concava sedis,
Qvo Chaos et priscae trepidant penetralia Noctis.
Ilicet obscuras orientia mile per umbras

Signa fluunt, tremulisque auras splendoribus inplent.
Silva ingens hastarum una, galeaeqve frequentes,
Inmensusqve nitent atqve inpenetrabilis ordo,
Densati clipei. Mox iustae lege phalangis

In numerum incedunt: nec tibia Doria cessat,
Nec molles calamorum animae, qveis spiritns ardens
Heroum tumet ac cordi fiducia crescit

Arma capessentum. Non his concentubus ira
Non furor elicitur, sed bello vivida virtus,

Sed vigor erectus, sed mens secura timorum,
Contemtrix leti foedamqve exosa repulsam.
Hinc, qvandoqve gravi spirant dulcedine flatus,

’ Pallida distractae fugere insomnia mentis,
Curaeqve ambiguiqve metus et luctus et angor

Mortalesve animos inmortalesve relinqvunt.
K.

GG

 

